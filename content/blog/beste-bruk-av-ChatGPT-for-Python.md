---
title: Beste bruk av ChatGPT for programmering med Python?
date: 2023-02-13T11:00:00+01:00
draft: false
Tags: [kode, KI]
---
Det er mye diskusjon om hvordan ChatGPT vil endre verden, og om det isåfall er til det bedre. Men underveis er det nyttig å se hvordan ChatGPT kan hjelpe oss, her og nå.

I artikkelen [ChatGPT Is An Extra-Ordinary Python Programmer](https://davidamos.dev/chatgpt-is-an-extra-ordinary-python-programmer/) -- der poenget er at ChatGPT er mer ordinær enn de fleste ... -- viser David Amos hvordan det bærer galt av sted når han ber ChatGPT gjøre for mye på en gang ("skriv et program som ..."), men til gjengjeld får veldig god hjelp til å lage et program der han har store deler av oppbygning klart for seg.

I det første forsøket får han allerede fra start et program som er _nesten_ riktig, men hvert forsøk på å få rettet opp manglene tar han bare lenger og lenger vekk fra målet, og han avslutter til slutt den delen av samtalen med "_Absolute rubbish_".

I det andre forsøket ber han om en og en funksjon, som hver for seg løser en bit av oppgaven. Disse er stort sett riktige på første forsøk. Til slutt ber han om et program som syr disse funksjonene sammen, og da fungerer det:

> "_Exactly what I wanted. The whole process took about 10 minutes._" (David Amos)
